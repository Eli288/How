## pohádka

<p>V dobách, kdy bývala dětská práce v Evropě na denním pořádku, žila byla jedna malá nejmenovaná holčička a ta chodívala na kraj ulice prodávat sirky. A to samozřejmě i v zimě, což se jí stalo osudným, ale nepředbíhejme.</p>
<p>Protože v těchto časech neexistovala žádná sociální služba a tak nějak nikdo, kdo by se o holčičku postaral, bylo úplně normální, že asi tak osmileté dítě běhalo po městě bez bot, bez pořádného šatstva a jeho jedinou činností bylo prodávat sirky. Ten den bylo samozřejmě mínus osmnáct, což je na Štědrý den (nebo na Nový rok? verze jsou různé) ideální počasí- tedy samozřejmě pokud jste dostatečně zabalení, máte co jíst, nemusíte se otravovat s prodáváním zboží, které si od vás stejně nikdo nekoupí, protože je stejně všichni seženou v kamenném obchodě a nejste za pokrajem absolutní chudoby. Asi si umíte představit ten dezolátní stav, ve kterém se nezletilá XY nacházela.</p>
<p>Ten den se holčičce z výše uvedených důvodů nepodařilo samozřejmě nic prodat. Domů se vrátit nemohla. Tenkrát rodiče neoplývali vůči svým potomkům nějakou shovívavostí a něžností a už vůbec ne, když na nich záviselo uživit rodinu. Tohle se jednou změní změnou státního řízení, povinnou školní docházkou a antikoncepcí, ale času dost. </p>
<p>Holčička si sedla na zem (samozřejmě do sněhu). Měla hlad, necítila končetiny a pohrávala si s myšlenkou, že když už ty zápalky prodává, že by si taky mohla jednu zapálit. I když by správně neměla, protože by tím okrádala svoji rodinu, společnost a potenciální zákazníky (nehledě na to, že jí rodina, společnost a potenciální zákazníci okrádali o její dětství). S tímto rozuzlením škrtla sirkou a představovala si, že jí není zima, nemá hlad, že může někde existovat jako lidská bytost s právem na život ve snesitelných podmínkách. Jenže sirka dohořela a děvče se ocitlo zpátky v krušné realitě. Protože už jí asi namrzalo i nějaké svědomí vůči rodině, společnosti a potenciálním zákazníkům, škrtla další sirkou a pokračovala sněním o něčem co nikdy nenastane. Hezký domov, teplo v něm, jídlo na stole. Jak málo stačí ke štěstí. A vždycky když sirka zhlasla, už bez přemýšlení škrtla novou.</p>
<p>Se světem není něco v pořádku, pokud si v něm děti přejí zemřít. Ono přát si zemřít více méně také není v pořádku. Ale holčička si přála připojit se ke své zesnulé babičce, která jí asi jako jediná považovala ještě za dítě a lidskou bytost a teď se jí v jejích halucinacích zjevovala. A tak děvče škrtlo všemi sirkami, aby obraz pramatky nezmizel a kochala se tím, jak si jí babička bere k sobě, do míst, kde není zima, hlad a kde nemusí prodávat zápalky.</p>
<p>Nastal nový den a první kolemjdoucí našli na kraji ulice malé zmrzlé tělíčko holčičky, která prodávala zápalky s ohořelými sirkami pod sebou. Dítě se usmívalo, obličej mělo ztuhlý nejen od smrti ale i od zimy. Protože v těch dobách neexistovala žádná pořádná administrace a nikoho nezajímalo, kdo to je a jestli nešlo o zanedbání péče či týrání (což je něco nad čím se nedá ani polemizovat). A tak je velmi pravděpodobné, že dívenčino tělo skončilo v anonymním hromadném hrobě. Ale jestli věříme, že duše je víc než tělo a že se dá oddělit, tak to vlastně dopadlo duchovně velmi skvěle.</p>